

Op dit moment is Frankrijk in de ban van een opstand. Een strijd die begon als vakbondsverzet tegen de inperking van de bescherming van werknemers, is een nationale strijd geworden door de verzameling van studenten, migranten, werknemers, sans-papiers, werklozen, armen, feministen, revolutionairen allerhanden, … onder de noemer ‘La convergence des luttes’.
Ver van enkel de uiterst belangrijke eis tot terugtrekking van de te stemmen wet El Komhri, begint er een organisatie op poten te komen. Het onderliggende onbehagen van deze massa tegen een alsmaar duidelijker gepercipieerde onderdrukking kan enkel door zo’n massale hereniging beginnen te worden gearticuleerd.

![bezetting place de la république](http://vektor.cc/img/Nuit_Debout/optocht.jpg)

_“…Merci, Hollande, pour nous réveiller de notre sommeil politique. Tu nous a rappelé quelque chose que nous avions oublié déjà depuis trop longtemps: Le commun!”_


_“…Bedankt, Hollande, om ons wakker te maken uit onze politieke slaap. Je hebt ons doen herinneren aan iets wat we al sinds veel te lang waren vergeten: Het gemeenschappelijke [Le commun]!”_

Na een stevige speech en een massaal getier barst de verboden “Nuit debout” los. Place de la République is veranderd in een groot euforisch feest met revolutionaire liederen en klanken. Om vijf uur ’s nachts ontruimd door de politie, maar de volgende dag werd alweer het vervolg aangekondigd. Deze klok luidt nu al enkele dagen. Er is iets niet meer te stoppen. Publieke vergaderingen en commissies beginnen te plaats te vinden.

Zoals na elk euforisch begin, begint eveneens de verdeeldheid op te komen: Wat nu? Democratische voorstellen op open assemblees worden uitgesproken en gestemd, maar niet alles loopt van een leien dakje, wat tevens ook uitgesproken wordt. Hoe verzet organiseren en iets concreet maken? Dit is eveneens de vraag die ik had na een verzamelende Hartslag en Grote Parade. Van daaruit stel ik hier twee vragen die volgens mij cruciaal zijn, wil Hart boven Hard/Tout Autre Chose een stap verder zetten.

Het allereerste doel was een grote waaier aan onbehagens te verzamelen onder één noemer. Ik denk dat iedereen het er over eens is dat Hart boven Hard/Tout Autre Chose hierin met vrucht geslaagd is. De opkomst bewees dit jaar dat er niet slechts evenveel maar zelfs meer Paradegangers aanwezig waren, met een brede spreiding over de bevolking. Dus, twee zeer concrete vragen en vervolgens een uitwerking van de gevolgen van mogelijke keuzes:

## 1.

Stoppen we hier of geloven we in het feit dat we werkelijk iets kunnen veranderen? En zijn dit dan enkel woorden of handelen we hiernaar en nemen we de gevolgen erbij?

Hart boven Hard ondersteunt onder andere vakbondsstrijd en andere emancipatorische bewegingen. Deze beweging vereenzelvigd zich dus niet met een parlementaire democratie waarin enkel de meerderheid telt, vanuit de simpele constatatie: als een meerderheid kiest over het bestaansrecht (in brede zin) van een minderheid, moet deze minderheid zich niet zomaar neerleggen bij zijn onderdrukking. Met andere woorden, zij moet zijn bestaansrecht ook kunnen afdwingen.

Een fictief voorbeeld, stel, uitkeringen worden afgeschaft/uitgedund in de tijd voor mensen die niet werken omdat dit door een meerderheid als rechtvaardig gezien wordt. Er is een minderheid die niet kan werken omdat er gewoonweg structureel minder jobs zijn dan mensen die willen of kunnen werken.

Dus (en dit geldt ook voor vakbondsstrijd), is het onethisch en gevaarlijk om enkel af te gaan op `*meerderheidsdemocratie.* Hierbij nog niet in rekening genomen dat praten over democratie zinloos is vanaf een bepaalde graad van ongelijkheid. Zie bvb: Badiou, Comment penser les meurtres de masses? De voorlopige vertaling is <a href="/teksten/badiou"><span class="octicon octicon-link"></span> hier</a> te vinden.`
Als Hart boven Hard hiermee akkoord is, is het een fundamentele taak van een burgerbeweging om bepaalde zaken politiek af te kunnen dwingen. Op dit punt moet de organisatie duidelijk zijn. Durft Hart boven Hard zijn politieke handen vuil te maken en zijn reputatie op het spel zetten door het bestaansrecht van minderheden tegen alle prijs te beschermen tegen discriminerende meerderheidsbeslissingen in? Of rekent men slechts op pogingen tot beïnvloeding van een parlementaire meerderheid?

Durft Hart boven Hard ook Hard tegen Hard te zijn als dit nodig is? Merk op dat het nu besproken ‘Herenakkoord’ dat de aansprakelijkheid van de vakbonden eist, op dit punt een gevaar voor onze maatschappij is. Hoe kan men namelijk iets afdwingen zonder een bepaalde dreiging te zijn voor de parlementaire democratische orde?

Met een bepaalde dreiging bedoel ik bijvoorbeeld ongeplande stakingen, manifestaties, bezettingen of andere zaken die de regering niet a priori binnen hun veilige kader kan stellen. Een zekere dosis enigma is noodzakelijk om een dreiging te kunnen zijn. De ‘kracht van het getal’ is zélfs in een vredevolle betoging enkel betekenisvol door de potentiële dreiging (het niet-vredevolle karakter) die deze betoging in zich draagt wanneer er geen gehoor wordt gegeven aan deze massa. Als de politieke orde dit vanaf het begin kan uitsluiten, heeft dit als gevolg dat elke dreigende macht van een minderheid wordt afgenomen. En al zeker op een regering wiens kiezers niet in de beweging betrokken zijn.

Als de vakbonden in al hun dreiging zijn onderdrukt, resten er enkel nog verkiezingen, met alle gevolgen van dien. Tenzij Hart boven Hard deze fundamentele taak van een burgerbeweging op zich kan nemen (en elke aansprakelijkheid blijft weigeren).

## 2.

Als we werkelijk iets willen veranderen, gaan we dan voor enkele concrete maatregelen of eveneens voor een politieke breuk met de wortel van het huidige dominante wereldsysteem?

Concrete maatregelen kunnen tegenhouden of afdwingen lijkt mij cruciaal in deze tijden. Het afnemen van verworven rechten moet ten alle koste vermeden worden. Maar de vraag gaat verder. Is het niet de ergste nachtmerrie dat het programma van een beweging waarachter ze staat helemaal wordt ingevoerd? `*“Ok, jullie krijgen je vermogensbelasting, ok, we trekken die nieuwe arbeidswet in.”*  Zie hierover o.a. Laclau & Mouffe, 'Hegemony and socialist strategies'.` Er blijft namelijk steeds iets over dat verder gaat dan concrete maatregelen. Zoals dat waar Hart boven Hard voor staat: een samenleving met een plus. Staat deze plus voor zachte waarden, lief zijn voor elkaar en respect, `*de introductie van 'a human face' in ons systeem?* Bekijk omtrent deze stelling eveneens de geanimeerde <a href="https://youtu.be/hpAMbpQ8J7g"><span class="octicon octicon-link"></span> beelden van een lezing van Zizek: 'First as Tragedy, then as Farce'</a>  ` Of durven we verder te denken richting een andere maatschappelijke drijfveer dan de accumulatie van privéwinst? Durven we het kritisch denken uit te breiden naar een kritiek op een mondiaal kapitalistisch systeem met al zijn gevolgen of blijven we oplossingen bedenken waarmee we de leegheid ervan kunnen vergeten?

En als we dat durven, zijn we dan enkel tegen of stellen we ook iets doordacht in de plaats? Een andere drijfveer? Naar bijvoorbeeld een universele ethiek van mondiale inclusie en publiek belang? Om naar een échte emancipatiepolitiek te gaan en niet bang te zijn om te mislukken? Misschien moeten we ook eens wakker worden uit onze politieke winterslaap. Het heeft lang genoeg geduurd.

Misschien moeten we eens beginnen door alle taboes te doorbreken en publiek na te denken over wat vrijheid en gelijkheid eigenlijk (kunnen) betekenen, wat de actualiteit van deze begrippen zijn, over wat feitelijk het doel van democratie is en hoe dit doel nu faalt, over wat het gevaar en gevolg is van privébezit van publieke zaken, over het al dan niet noodzakelijk en dringend karakter van radicale verandering en wat in het verleden in deze naam is gebeurd, om niet in dezelfde valkuilen te vallen en eveneens het warm water niet opnieuw uit te vinden. Zo kunnen we ons verankeren in een reeds eeuwenlange (niet enkel) Europese denk- en revolutiestroom, deze actualiseren en hard maken. Onze eigen spelregels bedenken.

Wat is ‘vrijheid’ als onder de viering van deze leuze alle bescherming van werknemers wordt afgenomen en constante angst en onvrijheid? Of is vrijheid de mogelijkheid om collectief een duidelijk kader vorm te kunnen geven waarin we individueel kunnen bewegen? Is het dan genoeg om enkel voor ‘vrijheid’, ‘gelijkheid’, … te staan?

Ik geloof best dat dit moeilijke vragen zijn, maar hierover moet er discussie komen. Zoniet blijven we met lege begrippen gooien waarachter we ons onmogelijk kunnen scharen omdat we niet weten wat we zeggen.
Laten we het dan oneens zijn maar beginnen met een geloof erin. Zo blijft deze beweging levend want als een Hart niet af en toe klopt, is het dood.
